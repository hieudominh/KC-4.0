វៀតណាមស្នើឱ្យក្រុមប្រទេស G20 ផ្តល់ការគាំទ្រផ្នែកហិរញ្ញវត្ថុនិងបច្ចេកវិទ្យាដល់ប្រទេសកំពុងអភិវឌ្ឍន៍ ក្នុងក្របខ័ណ្ឌនៃកិច្ចប្រជុំកំពូល G20 ដែលប្រារព្ធឡើងតាមប្រព័ន្ធវីដេអូ នាយប់ថ្ងៃទី ២២ ខែវិច្ឆិកា (វេលាម៉ោងនៅវៀតណាម) លោកនាយករដ្ឋមន្រ្តីវៀតណាម Nguyen Xuan Phuc បានចូលរួមសម័យប្រជុំពិភាក្សាលើកទី ២ ជាមួយប្រធានបទ “កសាងអនាគតប្រកបដោយចីរភាព បរិយាប័ន្ននិងមានភាពធន់”។ ថ្លែងនៅក្នុងកិច្ចប្រជុំ លោកនាយករដ្ឋមន្រ្តី Nguyen Xuan Phuc បានសង្កត់ធ្ងន់ថាសន្តិភាព ស្ថិរភាព កិច្ចសហប្រតិបត្តិការនិងការអភិវឌ្ឍន៍គឺជាល័ក្ខខណ្ឌចម្បង សម្រាប់ការអភិវឌ្ឍប្រកបដោយចីរភាពនិងបរិយាបន្ន។ ការណ៍នេះ អាចធ្វើទៅបានលុះត្រាដែលទំនាក់ទំនងអន្តរជាតិត្រូវបានរក្សា តាមរយៈប្រព័ន្ធពហុភាគី ផ្អែកលើច្បាប់ ហើយប្រទេសទាំងអស់ត្រូវគោរពគ្នា​ មានការយោគយល់គ្នា មានកិច្ចសហប្រតិបត្តិការនិងការជឿទុកចិត្តគ្នាទៅវិញទៅមក។ នេះនឹងជាបុព្វបទដ៏សំខាន់មួយសម្រាប់ G20, អង្គការសហប្រជាជាតិនិងស្ថាប័នពហុភាគី ពង្រីកនូវតួនាទីរបស់ខ្លួន ក្នុងការដោះស្រាយបញ្ហាពិភពលោកក្នុងបរិបទថ្មី។ នាយករដ្ឋមន្រ្តីលោក Nguyen Xuan Phuc បានថ្លែងថា៖ “ដើម្បីអនុវត្តប្រកបដោយជោគជ័យនូវគោលដៅអភិវឌ្ឍន៍ប្រកបដោយចីរភាពរបស់អង្គការសហប្រជាជាតិ (SDG) រហូតដល់ឆ្នាំ ២០៣០ និងកិច្ចព្រមព្រៀងទីក្រុងប៉ារីស ស្តីពីការប្រែប្រួលអាកាសធាតុ គឺប្រទេសនានា ចាំបាច់ត្រូវមានឆន្ទៈនយោបាយខ្ពស់និងការខិតខំប្រឹងប្រែងដោយរួមបញ្ចូលរាល់គោលដៅ SDGs និងការប្តេជ្ញាចិត្តអាកាសធាតុទៅក្នុងកម្មវិធីផែនការអភិវឌ្ឍនៃប្រទេសនីមួយៗ។ យើងសង្ឃឹមថា  បណ្តាប្រទេស G20 ផ្តល់ការគាំទ្រផ្នែកហិរញ្ញវត្ថុនិងបច្ចេកវិទ្យា ដល់ប្រទេសកំពុងអភិវឌ្ឍន៍ ដើម្បីសម្រេចបានគោលដៅអភិវឌ្ឍន៍ប្រកបដោយចីរភាព តាមរយៈការចូលរួមប្រកបដោយប្រសិទ្ធភាពនៅក្នុងខ្សែសង្វាក់ផ្គត់ផ្គង់សកល ការអភិក្រមទីផ្សារនិងប្រភពប្រាក់កម្ចីសម្បទាន ព្រមទាំង ជំរុញកិច្ចសហប្រតិបត្តិការដើម្បីឆ្លើយតបទៅនឹងការប្រែប្រួលអាកាសធាតុនិងការបំពុលបរិស្ថាន”។ លោកនាយករដ្ឋមន្រ្តីបានបញ្ជាក់ពីការប្តេជ្ញាចិត្តរបស់វៀតណាមក្នុងការអនុវត្តកិច្ចព្រមព្រៀងទីក្រុងប៉ារីស ដោយកិច្ចខិតខំប្រឹងប្រែងកាត់បន្ថយការបំភាយឧស្ម័នផ្ទះកញ្ចក់សរុបចំនួន ៩% នៅត្រឹមឆ្នាំ ២០៣០ តាមរយៈប្រភពធនធានក្នុងប្រទេសនិងអាចកាត់បន្ថយរហូតដល់ទៅ ២៧% លុះមានប្រភពគាំទ្រអន្តរជាតិបន្ថែមទៀត៕
យិនស៊ិន Ngoc Linh បញ្ជាក់កាន់តែច្បាស់ពីតួនារទីរបស់ខ្លួនជា “រតនសម្បត្តិជាតិរបស់វៀតណាម” ថ្មីៗនេះ ក្រុមហ៊ុនភាគហ៊ុនហាណូយលេខ ៩៤៩៧  Group JSC និងក្រុមហ៊ុនភាគហ៊ុនយិនស៊ិន Ngoc Linh Kon Tum បានចុះហត្ថលេខាលើកិច្ចសន្យាសហប្រតិបត្តិការយុទ្ធសាស្ត្រ។ តាមនោះ ភាគីទាំងពីរឯកភាពគ្នាលើយុទ្ធសាស្ត្រផ្សព្វផ្សាយទីផ្សារជាមួយខ្លឹមសារជំរុញការបង្កើតបណ្តាញអនឡាញនាពេលខាងមុខ។កិច្ចសហប្រតិបត្តិការនេះ មានគោលបំណងដើម្បីផលិតផលយិនស៊ិន Ngoc Linh  មានឱកាសផ្សព្វផ្សាយនិងអភិវឌ្ឍម៉ាកយីហោនេះទៅកាន់ទីផ្សារអន្តរជាតិ ជាពិសេសទីផ្សារពាណិជ្ជកម្មតាមប្រព័ន្ធអេឡិចត្រូនិកវៀតណាម ដែលកំពុងជាទីផ្សារ រីកចម្រើនលឿនបំផុតក្នុងតំបន់អាស៊ី​អា​គ្នេ​យ៏។ យោងតាមរបាយការណ៍ របស់ eConomy SEA 2019 ចេញផ្សាយដោយ Google និង Temasek ថា វិសាលភាពទីផ្សារពាណិជ្ជកម្មតាមប្រព័ន្ធអេឡិចត្រូនិករបស់វៀតណាមនៅដើមឆ្នាំ ២០២០ អាចនឹងឈានដល់ ៥ ពាន់លានដុល្លារ ហើយអត្រាកំណើននឹងកើនឡើងដល់ ៨១% ជាពុំខាន។ សូមគូសបញ្ជាក់ថា ជាឱសថបុរាណមួយប្រភេទដែលមានតម្លៃបំផុតរបស់វៀតណាម យិនស៊ិន Ngoc Linh មានផ្ទុក saponins មួយចំនួន ដែលមានលទ្ធភាពរារាំងដល់ការលូតលាស់កោសិកាប្រសាទ ការពារថ្លើម រារាំងការរលាក និងបន្ថយជាតិខ្លាញ់ក្នុងឈាមបានច្រើនដង បើប្រៀបធៀបនឹងយិនស៊ិនប្រភេទដទៃទៀតនៅក្នុងពិភពលោក ។ យ៉ាងណាមិញ ក្រៅពីគុណតម្លៃខាងសុខភាពមក យិនស៊ិន Ngoc Linh ក៏នាំមកនូវសក្តានុពលសេដ្ឋកិច្ចដ៏ធំធេងទៀតផង៕  
ពិធីកោតសរសើរនិស្សិតឆ្នើមឡាវ - កម្ពុជា ឆ្នាំ ២០២០ នារសៀលថ្ងៃទី ២២ ខែវិច្ឆិកា សម្ព័ន្ធសមាគមយុវជនទីក្រុងហូជីមិញបានរៀបចំកម្មវិធីកោតសរសើរចំពោះនិស្សិតឆ្នើមឡាវនិងកម្ពុជា ឆ្នាំ ២០២០ ក្នុងនោះមាននិស្សិតឆ្នើមឡាវចំនួន ៦១ នាក់និងនិស្សិតឆ្មើមកម្ពុជា ចំនួន ៦១ នាក់ ដែលកំពុងសិក្សានៅទូទាំងទីក្រុងហូជីមិញ។ ក្នុងឱកាសនេះ និស្សិតឆ្នើមទាំងឡាវនិងកម្ពុជានឹងទទួលបានប័ណ្ណសរសើរពីសម្ព័ន្ធសមាគមយុវជនទីក្រុងហូជីមិញផងដែរ។ តាមរយៈពេល ១៤ ឆ្នាំ រហូតមកដល់ពេលនេះ កម្មវិធីក៏បានលើកតំកើងនិស្សិតឆ្នើមឡាវនិងកម្ពុជា ចំនួន ៩០១ នាក់ ដែលកំពុងសិក្សានៅតាមសាកលវិទ្យាល័យនិងវិទ្យាស្ថាននានាក្នុងទីក្រុងហូជីមិញ៕
WTO កំណែទម្រង់ដើម្បីឆ្លើយតបនឹងស្ថានភាពថ្មី លេខាធិការដ្ឋាននៃអង្គការពាណិជ្ជកម្មពិភពលោក (WTO) ទើបបានរៀបចំសិក្ខាសាលាតាមអ៊ិនធឺរណែត ដោយមានការចូលរួមពីតំណាងជាន់ខ្ពស់នៃបណ្តាប្រទេស អង្គការអន្តរជាតិ និងមជ្ឈដ្ឋានធុរកិច្ច អង្គការសង្គមរួមទាំងប្រព័ន្ធផ្សព្វផ្សាយ ដើម្បីពិភាក្សាលើផលប៉ះពាល់របស់ WTO ក្នុងរយៈពេល ២៥ ឆ្នាំកន្លងមក និងបញ្ហាដែលWTO ត្រូវដោះស្រាយក្នុងប៉ុន្មានឆ្នាំខាងមុខ ដើម្បីធានាបាននូវប្រព័ន្ធពាណិជ្ជកម្មសមភាពមួយ។ នៅក្នុងសិក្ខាសាលានេះ វាគ្មិនបានសង្កត់ធ្ងន់ថា ប្រព័ន្ធពាណិជ្ជកម្មពិភពលោកដែលផ្អែកលើច្បាប់ បន្តដើរតួនាទីយ៉ាងសំខាន់ ដោយឆ្លុះបញ្ចាំងតាមរយៈតួនាទីគន្លឹះនៃពាណិជ្ជកម្មអន្តរជាតិក្នុងការឆ្លើយតបនឹងការរីករាលដាលជំងឺរាតត្បាតកូវីដ ១៩។ អង្គសិក្ខាសាលាក៏បានលើកឡើងថា កំណែទម្រង់របស់អង្គការពាណិជ្ជកម្មពិភពលោកគួរតែត្រូវបានផ្តល់អាទិភាព។ វាគ្មិនក៏បានលើកឡើងពីតួនាទីរបស់អង្គការពាណិជ្ជកម្មពិភពលោកនាពេលអនាគត ដូចជាការលើកកម្ពស់សន្តិភាព ការពារផែនដីនិងឆ្ពោះទៅគោលដៅអភិវឌ្ឍន៍ប្រកបដោយចីរភាព៕
សហរដ្ឋអាមេរិកដកខ្លួនជាផ្លូវការចេញពីសន្ធិសញ្ញាបើកចំហមេឃ (Open Skies)សហរដ្ឋអាមេរិកនៅថ្ងៃទី ២២ ខែវិច្ឆិកាបានប្រកាសដកខ្លួនជាផ្លូវការចេញពីសន្ធិសញ្ញាបើកចំហមេឃ (Open Skies) - ជាកិច្ចព្រមព្រៀងមួយក្នុងចំណោមកិច្ចព្រមព្រៀងអន្តរជាតិជាច្រើនដែលសហរដ្ឋអាមេរិកបានសម្រេចចិត្តដកខ្លួនចេញ ក្រោមការដឹកនាំរបស់ប្រធានាធិបតីលោក Donald Trump។ជាការឆ្លើយតប លេខាធិការសារព័ត៌មានរបស់ប្រធានាធិបតីរុស្ស៊ីលោក Dmitry Peskov បាននិយាយនៅថ្ងៃដដែលថា ការដែលអាមេរិកដកខ្លួនចេញពីសន្ធិសញ្ញាបើកចំហមេឃ ធ្វើឱ្យកិច្ចព្រមព្រៀងមិនអាចដំណើរការបន្តទេ។ ក្រសួងការបរទេសរុស្ស៊ីបានបញ្ជាក់ថា រុស្ស៊ីមានបំណងស្វែងរកការធានាពីបណ្តាប្រទេស ដែលនៅតែចូលរួមក្នុងសន្ធិសញ្ញានេះ ដើម្បីបំពេញកាតព្វកិច្ចរបស់ខ្លួន។សូមគូសបញ្ជាក់ថា សន្ធិសញ្ញាបើកចំហមេឃ ត្រូវបានចុះហត្ថលេខានៅឆ្នាំ ១៩៩២ និងចូលជាធរមានក្នុងឆ្នាំ ២០០២ ដែលអនុញ្ញាតឱ្យប្រទេសហត្ថលេខីចំនួន ៣៥ រួមទាំងប្រទេសរុស្ស៊ីនិងសហរដ្ឋអាមេរិក អនុវត្តន៍រាល់ជើងហោះហើរឃ្លាំមើលលើដែនអាកាសរបស់គ្នាទៅវិញទៅមក។ ថ្វីត្បិតដូច្នេះក៏ដោយ ទាំងរុស្ស៊ីនិងអាមេរិកតែងតែចោទប្រកាន់គ្នាទៅវិញទៅមកពីបទរំលោភកិច្ចព្រមព្រៀងនេះឯង៕
បណ្តាប្រទេសនានាប្តេជ្ញាចិត្តក្នុងការចែកចាយវ៉ាក់សាំងកូវីដ-១៩ មេដឹកនាំនៃក្រុមប្រទេស G20  នៅថ្ងៃទី ២២ ខែវិច្ឆិកា បានប្តេជ្ញាធានានូវការចែកចាយវ៉ាក់សាំង កូវីដ-១៩ ប្រកបដោយសមធម៌ទូទាំងពិភពលោក ក៏ដូចជាជួយគាំទ្រដល់សេដ្ឋកិច្ចនៃបណ្តាប្រទេសក្រីក្រ ត្រូវរងផលប៉ះពាល់យ៉ាងធ្ងន់ធ្ងរដោយសារជំងឺរាតត្បាតដ៏កាច់សាហាវនេះ។ នៅក្នុងសេចក្តីថ្លែងការណ៍រួមមួយដែលត្រូវបានចេញផ្សាយបន្ទាប់ពីកិច្ចប្រជុំរយៈពេល ២ ថ្ងៃនោះ  G20 បានបញ្ជាក់ថា ខ្លួននឹងប្រមូលរាល់ប្រភពធនធាន ដើម្បីដោះស្រាយតម្រូវការហិរញ្ញវត្ថុបច្ចុប្បន្នដែលវិស័យសុខភាពពិភពលោកត្រូវការ ដើម្បីជួយគាំទ្រដល់ដំណើរការស្រាវជ្រាវ អភិវឌ្ឍន៍ ផលិតនិងចែកចាយដោយសុវត្ថិភាពក៏ដូចជាប្រសិទ្ធភាពនៃវិធានការព្យាបាល ឧបករណ៍ធ្វើរោគវិនិច្ឆ័យ និងវ៉ាក់សាំងសម្រាប់កូវីដ ១៩ ផង។ យ៉ាងណាមិញ ក្រុមប្រទេស G20 នឹងខិតខំធ្វើការដើម្បីធានាថា ដំណើរការប្រើប្រាស់វ៉ាក់សាំងដោយស្មើភាពនិងសមធម៌សម្រាប់មនុស្សទាំងអស់។ នៅក្នុងសេចក្តីថ្លែងការណ៍រួមនេះ G20 ក៏បានប្រកាសគាំទ្រដល់យន្តការសហប្រតិបត្តិការពហុភាគី ដោយចាត់ទុក នេះគឺជាវិធានការសហប្រតិបត្តិការដ៏សំខាន់បំផុតនាពេលបច្ចុប្បន្ន៕